# -*- mode: mandoku-view; -*-
#+TITLE: 兩漢筆記
#+DATE: 2015-08-24 22:56:04.052427
#+PROPERTY: ID KR2o0012
#+PROPERTY: BASEEDITION WYG    
#+PROPERTY: JUAN 提要
<pb:KR2o0012_WYG_000-1a>¶
欽定四庫全書　　　　　史部十五¶
　兩漢筆記　　　　　　　史評類¶
　　提要¶
　　　　(臣/)等謹案兩漢筆記十二卷宋錢時撰時有¶
　　　　融堂書解已著録此書皆評論漢史嘉熈二¶
　　　　年嘗經奏進前有尚書省劄稱十二卷與此¶
　　　　本合葉盛水東日記以為不完之本非也其¶
　　　　例以兩漢書舊文為綱而各附論斷于其下¶
<pb:KR2o0012_WYG_000-1b>¶
　　　　前一二卷頗染胡寅讀史管見之習如蕭何¶
　　　　収秦圖籍則責其不収六經又何勸高帝勿¶
　　　　攻項羽歸蜀則責其出於詐術以曹參文帝¶
　　　　為陷溺于邪説而歸其過于張良于陸賈新語¶
　　　　則責其不知仁義皆故為苛論以自矜高識¶
　　　　三卷以後乃漸近情理持論多得是非之平¶
　　　　其中如于張良諫封六國後論封建必不可¶
　　　　復郡縣不能不置于董仲舒請限民名田論¶
<pb:KR2o0012_WYG_000-2a>¶
　　　　井田必不可行于文帝除肉刑亦不甚以為¶
　　　　過尤能滌講學家胸無一物高談三代之窠¶
　　　　臼至其論董仲舒對策以道之大原不在天¶
　　　　而在心則金谿學𣲖之宗㫖論元帝以客禮¶
　　　　待呼韓邪論光武閉闗謝西域皆極稱其能¶
　　　　忍善讓則南渡和議之飾詞所為有為言之¶
　　　　者置而不論可矣乾隆四十二年五月恭校¶
　　　　上¶
<pb:KR2o0012_WYG_000-2b>¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
